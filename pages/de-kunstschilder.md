---
title: De kunstschilder
---

![](/static/img/cor_met_schilderij.jpg "Cor met schilderij"){.pull-right
width="469px" height="345px"}

Geboren in 1944 te Soest

Het eerste contact met de schilderkunst was het zien schilderen van zijn
vader, die na zijn dagelijks werk ’s avonds aan de eettafel landschapjes
schilderde. De geur van verf, lijnolie en de kleurgeheimen in de
verftubes waren fascinerend. Dat was het, dat moest hij worden:
kunstschilder.

In het atelier van Martin Brink kreeg hij jarenlang tekenlessen, vooral
portrettekenen. Maar de ontmoeting met de Soester kunstenaar [J.H.
Isings](http://nl.wikipedia.org/wiki/Johan_Herman_Isings) heeft een
blijvende invloed gehad op zijn schilderkunstige ontwikkeling:
schilderen is een kunnen, waar kundigheid voor nodig is, die verworven
moet worden door hard werken en met liefde observeren.

Op 19-jarige leeftijd begon hij met het illustreren voor reclamebureaus.
Ook maakte hij voor een kerk in Drenthe vier mozaïeken. Maar het vrije
werk bleek niet toereikend om in zijn levensonderhoud te kunnen
voorzien. Potterie de Driehoek werd zijn nieuwe arbeidsterrein naast het
schilderen om daar als ontwerper en modelleur te werken. Hij is 20 jaar
pottenbakker geweest.

In die tijd ontwierp hij acht serviezen en voerde ze uit. Deze kwamen
tussen 1968 en 1984 op de markt onder de namen: Octo, Laren, Amsterdam,
Blaricum, Drenthe, Octo II, Zuiderzee, Maastricht en Texel.
[Serviezendomein](http://www.serviezendomein.nl/Cor_van_Tricht_pag1.html)
besteedt hier uitgebreid aandacht aan. Thea en Eef de Hilster hebben
deze tijd beschreven in hun boek “[Made in Huizen Holland
1934-1987](http://www.dedriehoek-huizen.nl/)”, een overzicht van de
geschiedenis van De Potterie.

Na een periode van ziekte hervatte hij het werk, maar nu als
lijstenmaker en restaurateur van schilderijen. Het schilderen bleef
echter overheersen met als onderwerpen: dorpsgezichten, portretten, het
werkende paard, stillevens en een sterke voorkeur voor wintergezichten.

-   Signeert zijn werk met C.L. v. Tricht.
-   Heeft vermelding in de Pieter Scheen.
